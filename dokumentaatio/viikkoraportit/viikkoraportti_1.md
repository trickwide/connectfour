# Viikkoraportti 1

**Viikon työaika:** ~4h

Olin pohtinut jo ennakkoon harjoitustyön aihetta, mutta kävin silti vielä uudemman kerran läpi kurssin Moodle-alueella olleita aiheidoita. Nostalgiapärinä oli kuitenkin liian suuri tällä kertaa ja valitsin aiheeksi Connect Four -pelin, koska se oli iso osa lapsuuteni pidempiä automatkoja. Lisäksi minua kiehtoo tekoälyn rakentaminen peliin ja myös sitä vastaan pelaaminen.

Olen mielikuvaharjoitellut miltä valmis ohjelma voisi näyttää, mutta en ole vielä kirjoittanut sitä varten riviäkään koodia. Loin projektille GitHub-repositorion ja ilmoittauduin LabToolissa kurssille. Ajatuksena on hyödyntää Poetrya riippuvuuksien hallintaan sekä pytestiä testauksessa ja coveragea, jotta testauksen haarakattavuus on mahdollisimman korkea. Tämän lisäksi olen luonut ensimmäisen viikon vaadittavan määrittelydokumentin ja kirjoitan paraikaa tätä huikaisevaa viikkoraporttia.

Opin erityisesti tällä viikolla minimax-algoritmista ja alpha-beta -karsinnasta. Niin sanottu "minmaxaaminen" on peliterminä ennakkoon tuttu, mutta en varsinaisesti ollut koskaan varsinaisesta algoritmista kuullut. Minimax-algoritmiin ja alpha-beta -karsintaan tutustuminen tapahtui lukemalla tietoa Wikipediasta ja Mediumista sekä YouTubesta videota katsomalla. Odotan innolla, että pääsen kirjoittamaan näitä hyödyntävää koodia ja näkemään oman työn hedelmät.

Algoritmit ovat aina olleet itselle ehkä se vaikein asia ohjelmistokehityksessä, joten hieman hampaita kiristellen odotan, että mitäköhän tästä nyt tulee. Tavoitteena on kuitenkin kehittyä!

Viikon 2 tavoitteena on luoda ohjelman runko sekä tutustua lisää minimax-algoritmiin ja alpha-beta -karsintaan. Parhaimmassa tapauksessa minulla olisi ensi viikon päätteeksi graafinen käyttöliittymä, jolla pystyn vähintään pelaamaan itseäni vastaan.
